Για όλες τις τρέχουσες εξελίξεις ενημέρωσε ο Κυβερνητικός Εκπρόσωπος. Το σχόλιο για τη συνεδρίαση του ΔΝΤ και οι απαντήσεις για το πρωθυπουργικό αεροσκάφος.
Tweet
Δριμεία κριτική στον Κυριάκο Μητσοτάκη άσκησε ο υπουργός Επικρατείας και κυβερνητικός εκπρόσωπος Δημήτρης Τζανακόπουλος κατά τη διάρκεια της ενημέρωσης των πολιτικών συντακτών, με αφορμή το ζήτημα του «πόθεν έσχες» της συζύγου του προέδρου της ΝΔ.
Είπε ότι έχει προκύψει θέμα τεράστιας σημασίας και αφορά την αντικειμενική και αμερόληπτη ενημέρωση των πολιτών, τονίζοντας ότι η αξιωματική αντιπολίτευση έχει επιδοθεί σε προσπάθεια λογοκρισίας που σχετίζεται με τις καταγγελίες για την απόκρυψη του «πόθεν έσχες» της συζύγου του προέδρου της ΝΔ.
Η ΝΔ, είπε ο κ. Τζανακόπουλος, ζητά να μην προβάλλονται δηλώσεις κυβερνητικών στελεχών που αφορούν το θέμα της απόκρυψης του «πόθεν έσχες» της συζύγου του κ. Μητσοτάκη και συμπλήρωσε ότι το κόμμα της αξιωματικής αντιπολίτευσης έφτασε στο σημείο να καταγγείλει ευθέως τη δημόσια τηλεόραση για την αυτονόητη επιλογή της να προβάλει τις δηλώσεις αυτές.
«Σε πείσμα της τακτικής της ΝΔ, η κυβέρνηση θα συνεχίσει να απαιτεί από τον πρόεδρό της πειστικές και συγκεκριμένες απαντήσεις», σημείωσε, επισημαίνοντας ότι είναι νομική υποχρέωση του κ. Μητσοτάκη λόγω των τριών διαφορετικών ιδιοτήτων του: του βουλευτή, του υπουργού και του αρχηγού κόμματος. Σε αυτό το σημείο επανέλαβε τα ερωτήματα που έθεσε χτες και για τα οποία η κυβέρνηση ζητεί απαντήσεις: Γιατί μέχρι σήμερα δεν έχει καταθέσει το «πόθεν έσχες» της συζύγου του στις αρμόδιες αρχές;
Ο κ. Τζανακόπουλος υπογράμμισε ότι προκειμένου να μην απαντήσει ο κ. Μητσοτάκης «η ΝΔ έχει υιοθετήσει μια τακτική συκοφαντιών, ψευδών και χυδαιολογίας διά του ακροδεξιού κ. Γεωργιάδη».
Ο κυβερνητικός εκπρόσωπος κατηγόρησε τον αντιπρόεδρο της ΝΔ ότι επανέλαβε για δεύτερη φορά ότι δεν θέλει να κλείσει η αξιολόγηση αλλά να πέσει ο Αλέξης Τσίπρας και η κυβέρνηση.
Κατόπιν αυτών τόνισε ότι «η ΝΔ επιθυμεί ακόμη και την καταστροφή της χώρας, αρκεί αυτό να οδηγήσει στην παλινόρθωση του χρεοκοπημένου πολιτικού συστήματος στην εξουσία».
Για το ταξίδι του πρωθυπουργού στο Παρίσι
«Η θέληση του Πρωθυπουργού ήταν να μην ανακοινωθεί το συγκεκριμένο ταξίδι» τόνισε ο Δημήτρης Τζανακόπουλος και συμπλήρωσε πως δεν «είμαστε υποχρεωμένοι να το ανακοινώσουμε».
«Όταν τέθηκε το ζήτημα δόθηκαν οι απαντήσεις και αποκαλύφθηκε η συκοφαντία και το ψεύδος του κ. Γεωργίαδη. Έχουν επιβεβαιωθεί από την άλλη πλευρά, και από τον Πρόεδρο της L' oreal και από την επενδυτική τράπεζα οι συναντήσεις του πρωθυπουργού» επεσήμανε.
Στην επενδυτική τράπεζα Rothschild ανατίθεται ο ρόλος του τεχνικού συμβούλου για την προετοιμασία της εξόδου της χώρας στις αγορές, όπως δήλωσε ο κυβερνητικός εκπρόσωπος, Δημήτρης Τζανακόπουλος.
