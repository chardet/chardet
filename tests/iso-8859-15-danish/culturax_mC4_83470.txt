Brian Priske: Vi er blevet bedre på bolden
/ Brian Priske: Vi er blevet bedre på bolden
10.11.2018, 10:41 | Af: Flemming Linnebjerg | Foto: Getty Images
FC Midtjyllands assistenttræner har en fortid som spiller i VB - men det gik ikke som håbet dengang
"Vejle Boldklub henter dansk profil hjem fra udlandet, og med jysk beskedenhed er der tale om noget af et scoop. Spilleren med et fremragende CV og flere A-landskampe i bagagen vil i eftermiddag kl. 13.00 blive præsenteret på Vejle Stadion".
Sådan stod der i den pressemeddelelse, som Vejle Boldklub sendte ud i slutningen af maj 2008, og vejlensernes daværende sportschef Hans Lauge gik så langt som til at kalde dagen historisk.
Den danske profil var FC Midtjyllands nuværende assistenttræner Brian Priske, og han vendte hjem til dansk fodbold fra den belgiske storklub Club Brügge. Han var prikken over det berømte i hos oprykkerne, som satsede stort på at blive i Superligaen efter oprykningen. Holdet blev hurtigt døbt lille-AaB, fordi Priske blandt andre blev holdkammerater med Jimmy Nielsen, Allan Olesen, Martin Pedersen og Allan Gaarde - alle spillere med en fortid hos nordjyderne.
- Jeg var langt fra den eneste nye spiller i truppen, og alle var klar over, at der ventede os en meget stor opgave. Vejle er jo en klub med en fantastisk historie og stolte traditioner, siger Brian Priske.
Det gik dog ikke helt som håbet, for Vejle Boldklub endte med at rykke ud af landets bedste række igen, i øvrigt sammen med de nordlige naboer fra AC Horsens.
- Jeg og alle andre i Vejle håbede, at det udviklede sig i en anden retning, men vi var simpelthen ikke dygtige nok, forklarer Brian Priske, som endte med at blive udlejet til FC Midtjylland, og siden afsluttede sin aktive karriere i norske Start.
I dag er Vejle Boldklub en helt anden klub, slår 41-årige Brian Priske fast, og der er ikke mange tilbage i klubben fra dengang, han spillede der.
- Vejle har udenlandske ejere i dag, og der er en ny strategi, men det er fedt at se, at opbakningen til fodbold i Vejle fortsat er der, mener Brian Priske.
Sportsligt hæfter han sig ved, at vejlenserne efter oprykningen har et begrundet håb om at få mere end én Superligasæson i denne omgang.
- De har et godt hold med en god stab og cheftræner, og i mine øjne har Vejle skabt noget, som bør begå sig i Superligaen.
Kampen på MCH Arena søndag aften er sæsonens andet møde mellem de to klubber. Det første opgør på Vejle Stadion vandt FC Midtjylland med 3-1, men det holdt hårdt undervejs.
- Jeg håber, vi er blevet klogere, siger Brian Priske om en kamp, hvor FCM-mandskabet først i kampens sidste fase sikrede sig alle tre point.
- Siden dengang har vi udviklet vores spil på bolden, og vores styrke på dødbolde er intakt, så jeg er sikker på, det bliver en anden kamp. Spillerne har virkelig bygget på siden dengang, understreger Brian Priske.