Zaostrovanje trgovinskega spora | Dnevnik
14. maj 2019 14. maj 2019 6:30
Čeprav se je še pred tedni zdelo, da se strasti v trgovinskem sporu med Kitajsko in ZDA iz dneva v dan bolj umirjajo, je Trump pred začetkom borznega tedna prek twitterja napovedal dvig carin na uvoz kitajski izdelkov v vrednosti 200 milijard ameriških dolarjev z 10 odstotkov na 25 odstotkov.
V petek je napovedana ameriška uvedba carin začela veljati, pri čemer izdelki, ki so že zapustili Kitajsko, ne bodo obremenjeni z višjimi carinskimi stopnjami. Ameriški borzni indeksi so se tako na zadnji dan trgovanja v preteklem tednu že utapljali v rdečih številkah. Uro pred koncem borznega trgovanja je Trump prek twitterja sporočil, da so pogovori s Kitajsko vseeno še vedno konstruktivni. Val optimizma, ki je tik pred zdajci pljusknil na borzni parket, je pognal delniške tečaje v zeleno območje, kar je nekoliko omililo siceršnji največji tedenski padec tečajev delnic letos.
Na stari celini se je delnicam godilo še za odtenek slabše. Delnice avtomobilskega proizvajalca Daimler so zgolj v petek izgubile več kot 3 odstotke vrednosti. Evropska avtomobilska panoga je tudi sicer zaradi stalno grozečih višjih ameriških carinskih stopenj že precej časa na prepihu. Anketni indeks PMI za avtomobilsko panogo v Evropi je aprila ponovno pokazal na upad aktivnosti. Tako zaposlenost kot število novih naročil v panogi namreč še vedno strmo padata. Vrednosti indeksa pod 50 predstavljajo krčenje aktivnosti glede na mesec pred tem. Pri trenutni vrednosti indeksa 43,2 pa to predstavlja celo 72-mesečno dno. V primeru nadaljevanja takšnega trenda bodo to negativno občutili tudi slovenski izvozniki različnih avtomobilskih delov.
V podjetniški sferi se ena najbolj pričakovanih prvih javnih ponudb delnic (IPO) v zadnjem obdobju, podjetja Uber, ki je znano predvsem po poceni taksi prevozih, ni izšla po pričakovanjih obstoječih lastnikov. Tečaj delnic je na prvi dan upadel za 8 odstotkov glede na doseženo ceno ob javni prodaji, kar predstavlja enega najslabših začetkov nasploh. Tudi delnicam konkurenčnega podjetja Lyft, ki prav tako ponuja različne oblike cenovno ugodnih prevozov, se ne godi dobro; od začetka kotacije v marcu so namreč izgubile že tretjino svoje vrednosti.
Turbulentnost na borznih trgih vsakič znova poraja vprašanja nekaterih zaskrbljenih vlagateljev. Največ, kar lahko storimo, je, da varčujemo v skladu s svojim finančnim profilom. Osebni nemir zaradi kratkoročne nestanovitnosti na kapitalskih trgih lahko zmanjšamo že s preprostim trikom: podaljšamo obdobja, v katerih preverjamo donosnosti svojih naložb. Ne nazadnje tudi cene nepremičnine v lasti ne preverjamo vsak dan znova.
Simon Logar NLB Skladi borzni komentar
Dogajanje na finančnih trgih je bilo v iztekajočem tednu ponovno pestro. Najpomembnejši delniški indeksi so še pred dnevi izkazovali zgodovinsko...
Rekord v ZDA - dvojni vrh?
