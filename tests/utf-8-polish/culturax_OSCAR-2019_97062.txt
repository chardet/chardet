Za nami kolejna edycja Narodowego Czytania, którą Miejska Biblioteka Publiczna w Szczytnie przeprowadziła na pasażu mieszczącym się pomiędzy ul. Sienkiewicza a Plażą Miejską.
Z okazji setnej rocznicy odzyskania niepodległości przez Rzeczpospolitą do wspólnego czytania wybrano powieść Stefana Żeromskiego "Przedwiośnie".
Podczas spotkania, dla licznie przybyłej publiczności, fragmenty powieści czytali zaproszeni goście: Teresa Moczydłowska - członek Towarzystwa Przyjaciół Ziemi Wileńsko-Nowogródzkiej w Szczytnie, Grzegorz Rybaczyk- Komendant Powiatowy Państwowej Straży Pożarnej w Szczytnie, Agnieszka Zaleska- malarka, Katarzyna Hain "Staszka"- wokalistka i kompozytorka, Beata Januszczyk- dyrektor Powiatowego Urzędu Pracy w Szczytnie, Klaudiusz Woźniak- kierownik Muzeum Mazurskiego w Szczytnie, Małgorzata Manelska autorka powieści pt."Zapach Mazur", Marlena Kizel- dyrektor Państwowej Szkoły Muzycznej w Szczytnie, Łukasz Demianiuk- podporucznik z Jednostki Wojskowej 2031 w Lipowcu, Monika Rożek- pracownik Wyższej Szkoły Policji w Szczytnie, Iwona Kłosińska- lekarz pediatra. Nie zabrakło chętnych osób wśród publiczności, które również podjęły się głośnego czytania fragmentów powieści.
Atrakcją Narodowego Czytania był występ zespołu instrumentów dętych "Musique Macabre" działającego przy Gminnym Ośrodku Kultury w Świętajnie pod kierunkiem Dominika Jastrzębskiego.
Bibliotekarki w strojach oddających klimat lat dwudziestych częstowały uczestników ciastem ufundowanym przez "Społem" PSS w Olsztynie oraz przeprowadziły loterię książkową, w której każdy los wygrywał. Wśród książek były dwa egzemplarze "Przedwiośnia" przekazane przez Książnicę Polską Księgarnię Fraszka w Szczytnie.
Na zakończenie spotkania, w książkach przyniesionych przez uczestników, stawiano na pamiątkę okolicznościową pieczęć.