Наситеният с политически събития петъчен ден е съпроводен и от протестни граждански активности. Поводът - прокараните от ГЕРБ, БСП и ДПС през правната комисия на Народното събрание промени в Изборния кодекс. Преди обед край сградата на Народното събрание се събраха хора, организирани от Мая Манолова. Мотото на протеста бе "Чували с бюлетини".
Хората на Манолова не бяха много. Но далеч повече се очакват довечера от 18.30 часа пред парламента, за когато е насрочена голяма демонстрация, зад която стоят ДБ, ПП и други организации. Допълващи прояви ще има във Варна от 18 ч. пред сградата на общината, а и в Бургас - от 18:30, също пред общинската сграда.
:"Хартиената коалиция" прегази Изборния кодекс. Посред нощ ГЕРБ, ДПС и БСП извършиха буквално атентат срещу свободните и честни избори. На тъмно върнаха хартията, превърнаха машините в обикновени принтери, отмениха район "Чужбина", максимално затрудниха разкриването на секции зад граница, закриха Обществения съвет към ЦИК и т.н. Без аргументи и без дебат занулиха дългогодишни усилия за честни и свободни избори", се казва в призива в социалните мрежи за събитието довечера. "Мръсната машина трябва да бъде спряна!" написа във "Фейсбук"(link is external) и депутатът от ПП Христо Петров - Хазарта.