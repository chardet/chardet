Ένας διαδικτυακός μας φίλος, τον οποίο θα έχουμε υποδείξει εκ των προτέρων, θα έχει το δικαίωμα να επεξεργαστεί το προφίλ μας, αφού πεθάνουμε
Μπορεί το αίτημα για κουμπί «dislike» που απαιτούν οι χρήστες εδώ και καιρό, το facebook να μην το ικανοποιεί, προχωρά όμως στην ικανοποίηση ενός άλλου αιτήματος, που όπως λένε οι υπεύθυνοι του κοινωνικού δικτύου, τους απασχόλησε για καιρό. 
Το πρόβλημα ήταν τι γίνεται με τον λογαριασμό ενός ατόμου, σε περίπτωση που πεθάνει. Κανείς, ούτε η οικογένεια, δεν έχει το δικαίωμα να επεξεργαστεί το προφίλ, γεγονός που ξεσήκωσε αντιδράσεις σε διάφορες περιπτώσεις. 
Ποια είναι η λύση; Ο καθένας από όσους διατηρούν προφίλ στο facebook, θα έχει σύντομα τη δυνατότητα να κάνει μια ιδιότυπη «ηλεκτρονική διαθήκη», με την οποία θα ορίζει έναν από τους διαδικτυακούς του φίλους ως «κληρονόμο». Ο φίλος αυτός θα έχει το δικαίωμα να αλλάξει την φωτογραφία προφίλ και την φωτογραφία εξωφύλλου, αλλά και να ανανεώσει το στάτους του θανόντος για μία και μόνο, τελευταία φορά. 
Επίσης, ο «κληρονόμος» θα μπορεί να προσθέτει καινούριους φίλους, με το να αποδέχεται αιτήματα φιλίας που έχουν γίνει προς το προφίλ.
Την στιγμή που το facebook βεβαιώνει το θάνατο κάποιου, θα προστίθεται στο υπάρχον προφίλ η ένδειξη «εις μνήμην» (remembering στα αγγλικά) και αυτόματα θα ενημερώνεται ο «κληρονόμος», που πλέον θα αποκτά δικαίωμα επεξεργασίας του προφίλ.
Ηδη από σήμερα, χρήστες στις ΗΠΑ έχουν τη δυνατότητα αυτή, που πάντως έχει ξεσηκώσει και θύελλα αντιδράσεων. Πολλοί αναρωτιούνται για παράδειγμα, τι θα γίνει αν «κληρονόμος» είναι ένας πρώην σύντροφος, που εν τω μεταξύ έχει εχθρικά αισθήματα προς τον αποθανόντα. 