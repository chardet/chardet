Vairuojantiems teks pakratyti piniginę: planuojama didinti techninės apžiūros kainą - Transportas - m.DELFI.lt
Vairuojantiems teks pakratyti piniginę: planuojama didinti techninės apžiūros kainą
2020 m. kovo 6 d. 11:08
Automobilių techninės apžiūros priežiūrą norima perduoti transporto saugos administracijai, tačiau jei taip nutiks, tikėtina, vairuotojai už tokias apžiūras mokės daugiau. Šiuo verslu užsiimantys verslininkai sako neturintys nieko prieš ir tikisi, kad bus nustatyta teisinga šios paslaugos kaina, nes dabar lietuviai už automobilių techninę apžiūrą moka mažiausiai Europoje.
LNK žiniose buvo teigiama, kad nuo pat 2002-ųjų techninės apžiūros įkainiai buvo nustatomi Vyriausybės nutarimu, tačiau netrukus ji pati spręs, ar automobilių techninės apžiūros priežiūrą iš Susisiekimo ministerijos perleisti Lietuvos transporto saugos administracijai (LTSA). Jei tokia rokiruotė įvyktų, tikėtina, kad brangtų ir techninė automobilių patikra.
"Kainų šuolis nenumatomas, tačiau tam tikri pakeitimai - taip. Gali pabrangti keletu eurų, bet tai konkrečiai nustatys LTSA", - žinioms komentavo susisiekimo ministras Jaroslavas Narkevičius.
Įsivyravusi sumaištis dėl naftos gali atnešti naudos lietuviams: pigs degalai, galimai - ir maisto produktai (449)
O štai automobilius tikrinantys verslininkai sako, kad didinti įkainius valdžia vengia, nes tai nepopuliarus sprendimas ir kerta per rinkėjų simpatijas. Patys vairuotojai dabartinės techninės apžiūros kaina sakosi labai patenkinti, bet yra ir tokių, kurie nesupyktų, jei tektų atseikėti ir vienu kitu euru daugiau.
"Manau, kad ne per brangiai. Palyginus su kitomis Europos šalimis, tai tikrai yra pigus variantas, bet branginti...turbūt niekam nepatinka", - sakė vienas kalbintų vairuotojų.
"Per brangu, galėtų būti pigiau. Negerai, kad brangins, neuždirbam mes daugiau", - teigė kitas.
"Būtų galima mokėti iki 20 Eur", - svarstė dar vienas vyras.
Šiandien automobilių apžiūra Lietuvoje yra pigiausia Europos Sąjungoje, todėl verslininkai sako, kad dėl mažų įkainių jiems sunku išlaikyti kvalifikuotus darbuotojus.
"Pas latvius, kad nesumeluočiau, yra apie 25 Eur, bet jie tarkime, nuo 6-tų automobilių eksploatavimo metų kasmet atlikinėja apžiūrą.
Pas estus yra 40 Eur, pas kaimynus lenkus, berods, 23 Eur, Vokietijoje - 106 Eur. Tai - sunkiai palyginami dalykai ir, iš principo, tai, kad techninės apžiūros sistema (Lietuvoje-red.) sugeba išsilaikyti rodo, kad yra labai efektyviai dirbama", - sakė techninės apžiūros įmonių asociacijos atstovas Renaldas Gabartas.
Vyriausybė pasitarime techninės apžiūros perdavimui transporto saugos administracijai jau pritarė, dabar klausimas dar bus svarstomas Vyriausybės posėdyje.