Au început pregătirile pentru alegerile locale care vor avea loc în luna iunie. Medieşenii vor vota în 42 secţii de votare, dintre care 41 vor fi amenajate în municipiul de pe Târnava Mare şi una în satul aparţinător Ighişul Nou. Faţă de alegerile trecute, nu a survenit nicio modificare în ceea ce priveşte locaţia secţiilor de vot. În data de 10 aprilie va fi ales preşedintele Biroului Electoral de Circumscripţie Mediaş, iar două zile mai târziu va fi comunicat şi numărul de alegători cu drept de vot la alegerile locale. Candidaturile se vor putea depune începând din 26 aprilie, iar campania electorală va începe în data de 6 mai şi se va încheia pe 4 iunie, la ora 7 dimineaţa. Procesul electoral se va desfăşura în ziua de 5 iunie, între orele 7:00-21:00. (A.P.)