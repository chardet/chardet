Lămuriri necesare: ce înseamnă, de fapt, Stânga şi Dreapta. Sau ce însemnau, odată - CULTURA VIEŢII
Lămuriri necesare: ce înseamnă, de fapt, Stânga şi Dreapta. Sau ce însemnau, odată
Am privit cu jenă ultima campanie electorală, poate cea mai abjectă dintre toate cele de până acum. Unul din subiectele care care ne-au atras în particular atenţia a fost al aşa-zisei "opoziţii ideologice", între candidaţii "de stânga" (Ponta ş.a.) şi ceilalţi, "de dreapta" (Iohannis, Udrea, Macovei etc.) - nimic mai mult decât o mascaradă jenantă a unor indivizi care n-au niciun Dumnezeu.
Pe internet, cel puţin, am contemplat spectacolul dezgustător al alegătorilor "de dreapta" spumegând de furie contra orei de religie, a Bisericii, a creştinismului, porniţi contra bătrânilor care "stau să dea colţul", a ţăranilor analfabeţi, a săracilor "asistaţi" care-i împiedică pe ei să o ducă bine. La fel, "stânga" şi-a descoperit brusc veleităţi conservatoare, manevrând idei precum credinţa, sentimentul apartenenţei la un spaţiu istoric comun şi tradiţia. Ca să nu mai pomenim de confuzia conform căreia neo-liberalismul - un mutant oribil care combină spolierea naţiunilor şi teritoriilor din formele extreme de capitalism laissez-faire cu materialismul dialectic de inspiraţie marxistă - ar fi o doctrină "de dreapta". Nici vorbă.
Citiţi o caracterizare de referinţă - cea făcută acum peste o jumătate de secol de filosoful şi diplomatul român Vintilă Horia (Dumnezeu s-a născut în exil) şi gândiţi-vă: câţi oameni / politicieni de dreapta autentici cunoaşteţi? Pe câţi dintre ei i-aţi văzut în această campanie, candidând?
"Dreapta nu este o ideologie, este un stil de viaţă care corespunde unor valori fundamentale, iar în cadrul acestor valori pe primul loc, ca un corolar al tuturor acestora, stau valorile creştine. Dreapta este un stil de viaţă permanent, înăuntrul căruia stau dragostea, familia, proprietatea privată, credinţa religioasă, morala, eroismul atît în război cît şi pe timp de pace, acestea sînt valorile fundamentale ce-au fost întodeauna, volens-nolens, de dreapta, pentru că împotriva acestora s-au manifestat mereu cei de stînga.
Aceştia din urmă au inventat o ideologie, o filosofie pentru a putea ataca aceste valori ce n-aveau nevoie de nici o ideologie. Dreapta reprezintă viaţa, iar stînga reprezintă moartea.
Dreapta este pentru dragostea firească şi naturală, împotriva avortului, în favoarea familiei, în contra drogurilor - şi nu întîmplător, pentru ca asta înseamnă a apăra viaţa. Din cealaltă perspectivă, a ideologiei stîngii răsar neîncetat atacuri împotriva vieţii, apărînd manifestările potrivnice naturii."