Miért akarnak Európa országai sorra belépni az Európai Unióba és mi ösztönzi az Európai Uniót új tagok felvételére? Van-e uniós "felvételi vizsga"? Mi a csatlakozás menetrendje és mennyire voltak zökkenőmentesek a korábbi bővítések? Mely országok várnak most a felvételre, és hogy melyeknek és mikor van esélyük a csatlakozásra? Többek között ezekre a kérdésekre keresik a választ a Magyar Közgazdasági Társaság interaktív, internet-televíziós beszélgetésének előadói - Balázs Péter egyetemi tanár, az Európai Bizottság korábbi tagja, volt külügyminiszter, a CEU professzora, a Magyar Közgazdasági Társaság alelnöke és Kiss J. László, a Budapesti Corvinus Egyetem egyetemi tanára, a Külügyi Szemle főszerkesztője - 2013. április 23-án, kedden 15 órától a www.beszelgetnikell.hu honlapon. Vitavezető: Halm Tamás, a Magyar Közgazdasági Társaság főtitkára. A Külügyminisztérium pályázati támogatásával megvalósított beszélgetést követően az előadók élő chat keretében válaszolnak a nézők kérdéseire.
Érdekes kérdéseket vet fel az Európai Unió további bõvítésének lehetõsége, amelynek Horvátország 2013. július elsejei csatlakozása ad külön aktualitást. A kérdéskört nyilván az eddigi bõvítések tapasztalatait, a pénzügyi és gazdasági válság hatásait, illetve az intézményi kihívásokat megnézve érdemes vizsgálni, különösen a határon túli magyarság szempontjából. E tekintetben tehát elsõsorban a vajdasági magyarság számára kiemelten fontos a téma, de a kárpátaljai magyarság szempontjából érdemes megvitatni Ukrajna esetleges EU-csatlakozásának esélyeit, feltételeit és akadályait is.