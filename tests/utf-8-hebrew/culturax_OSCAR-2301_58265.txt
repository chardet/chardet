אחרי שנתיים ברצף בברלין ועד כמה שהיא מדהימה בכריסמס ובכלל, הבנו שכנראה לא נמצה אותה לעולם ושכדאי לגוון קצת ולהכיר מקומות אחרים בעולם (עד הפעם הבאה בברלין)....
באחד משיטוטי בקבוצת הפייסבוק האהובה עלי חו"ל זה כאן נתקלתי בפוסט של הילה מור אלון מהבלוג to travel life על כריסמס בחבל אלזס בצרפת . התמונות הקסומות והצבעוניות צדו את עיני ועוררו את סקרנותי.
קריאת הפוסט ודפדוף בתמונות גרמו לי לרצות לדעת עוד על המקום, וחיפוש קל בקבוצה הניב לא מעט תוצאות.
חופשת כריסמס באלזס יוצאת לדרך!
איפה זה בכלל אלזס? ולמה זה מוכר לי?
ההיכרות שלי עם אלזס עד אותה העת הייתה זיכרון קלוש משיעורי ההיסטוריה בתיכון, הצירוף הראשון שקפץ לי לראש היה "אלזס לוריין" ו"מלחמת העולם השנייה" חוץ מהעובדה שחבל ארץ זה נמצא בין צרפת לגרמניה, לא ידעתי כלום על המקום.
אבל התמונות הוכיחו שמדובר במקום קסום במיוחד! בתים צבעוניים עם קורות עץ, גגות אדומים כמו באגדות וצבעוניות הכריסמס הוסיפו לקסם של המקום וגרמו לי לרצות לחקור אותו עוד ועוד.
View this post on Instagram
A post shared by מטיילת בין לבין (@travelsinbetween) on Dec 8, 2019 at 9:26am PST
קצת היסטוריה על אלזס...
חבל אלזס אלזס היא למעשה חבל ארץ שעבר בין צרפת לגרמניה מספר פעמים במהלך השנים (נהר הריין מפריד בין גרמניה וצרפת באזור זה). לאחר מלחמת העולם השנייה סופחה אלזס באופן רשמי לצרפת, אך באזור ניתן לראות השפעות רבות מהתרבות הגרמנית עד היום. חבל אלזס הוא אזור המורכב מכפרים קטנים וציוריים. בדרום החבל נמצאת העיר הציורית קולמר ומצפון לו נמצאת העיר שטרסבורג שהיא גם הגדולה במחוז והשביעית בגודלה בצרפת. חבל אלזס גובל בגרמניה מהמזרח ובשוויץ מהמערב ונהר הריין זורם לאורכו של החבל. האזור הוא למעשה הקצה המזרחי של דרך היין של היער השחור בגרמניה, ולכן רבים משלבים את אלזס במהלך טיולים ביער השחור. המקום קיבל את השם דרך היין הודות לעשרות כרמי ענבי הריזילינג הפרוסים לאורכה, הריזלינג כמובן הוא היין הנפוץ באזור, וכיאה לכך כמעט לא תמצאו יין אדום במסעדה.
כריסמס באלזס - המקום שבו הכל התחיל
ואם כבר פתחנו במסורת טיולי כריסמס, למה לא להגיע למקום שבו הכל התחיל? שווקי הכריסמס הראשונים החלו במאה ה- 15 איך לא, בגרמניה. חבל אלזס שכאמור היה בתקופה זו חלק מגרמניה, היה אחד האיזורים הראשונים בהם נפתחו שווקי כריסמס, בהמשך השווקים התרחבו גם לשכנותיה דוברות הגרמנית של גרמניה כמו שוויץ ואוסטריה, ובמהלך השנים גם לחלקים נוספים באירופה ובעולם כפי שאתם מכירים כיום.
לא במקרה אלזס גרמה לנו לתחושת גרמניה, החל מסגנון הבנייה, האוכל והאווירה מסביב..
בחרנו יעד, עכשיו מה?
בחירת מועד והזמנת כרטיסי טיסה:
מועד:
תקופת הכריסמס באירופה מתחילה כחודש לפני החג עצמו שחל בין ה- 24-26/12.
בתקופה זו הערים והכפרים מתקשטים באורות צבעוניים, עצי אשוח מקושטים ומוארים, שווקי כריסמס חגיגיים ומיוחדים שמוכרים מתנות עבודת יד, מזכרות מיוחדות, וכמובן אוכל מקומי. והכל בצבעי ירוק- אדום - לבן - זהב.
ה"אדוונט" כפי שהמקומיים מגדירים, היא הספירה לאחור של הימים עד ערב חג מולד.
יש שונות בפתיחת חגיגות הכריסמס בין מדינה למדינה, ואפילו בין עיר לעיר אבל לרוב מדליקים את האורות לקראת השבוע האחרון של נובמבר, ויחד איתם גם השווקים נפתחים.
חופשת חנוכה בישראל, מתרחשת תמיד במהלך חודש דצמבר ולכן היא זמן מושלם עבורי לתפוס את אירופה בכריסמס.
מי שעדיין לא היה בתקופה הזו באירופה, לא מבין עד כמה זה מיוחד ושונה מטיול בכל תקופה אחרת.
